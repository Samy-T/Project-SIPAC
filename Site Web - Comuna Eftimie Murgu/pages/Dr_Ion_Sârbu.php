<section id="main-content">
    <div id="container">
        <div id="Content1">
            <h1>Dr. Ion Sârbu</h1>
				
            <p class="paragraf">
                <span class="alineat">Dr. Ion Sârbu</span> (1865-1922) a fost preot şi istoric și avea să se numere printre cei care au pregătit înfăptuirea <i>Unirii de la 1 decembrie 1918</i>, fiind şi delegat oficial la <i>Marea Adunare Naţională</i> de la Alba Iulia.
            </p>

            <div style="text-align: center;">
                <img src="images/Ion Sârbu.jpg" class="imageInfo" width="300px" title="Dr. Ion Sârbu" alt="Această imagine nu poate fi afișată!"/>
            </div>
            <br>
            <p class="paragraf">
                <span class="alineat"><b>Despre viața lui:</b></span>
            </p>
                
            <p class="paragraf">
                <span class="alineat">Vine</span> pe lume la 19 februarie 1865, în familia preotului Iacob Sârbu din Rudăria. Istoricul Ion Sârbu a fost <i>"unul din cei mai răbdători și conștiincioși oameni care au trăit să descopere până în amănunt trecutul plin de exemple și făgăduințe al poporului român."</i>.
            </p>
                
            <p class="paragraf">
                <span class="alineat">Ion Sârbu</span>, un medievist preţuit, a urmat şcoala primară în localitatea natală şi la Bozovici, iar clasele secundare la Caransebeş, Debreţin, Bratislava şi Braşov.
                A început studiile universitare de filosofie şi istorie la Jena, absolvindu-le la Viena. Tot în capitala imperiului şi-a susţinut, în 1899, teza de doctorat, având ca temă <i>„Relaţiile externe ale lui Matei-Vodă Basarab”</i>, o lucrare de 356 de pagini tipărită la Leipzig, în limba germană, pentru care a folosit un material documentar inedit din arhivele străine. Pasionat de istoria medievală a românilor, a început apoi să strângă date şi documente pentru o monografie despre Mihai Viteazul – <i>cea mai vastă din câte s-au scris până atunci</i> – care, chiar dacă n-a fost finalizată, i-a adus un renume pe plan naţional, lucrarea fiind remarcată şi în literatura de specialitate străină. În paralel, a fost profesor secundar şi custode principal la biblioteca <i>Fundaţiei Universitare „Carol I”</i>.
            </p>

            <p class="paragraf">
                <span class="alineat">Un prim volum</span>, <i>„Istoria lui Mihai-Vodă Viteazul, Domnul Ţării Româneşti”</i>, care prezintă viaţa domnitorului până în 1598, a apărut în 1904 la Bucureşti, pentru care, în anul următor, a primit marele premiu <b>„Năsturel”</b> al <i>Academiei Române</i>. Partea I din volumul al doilea al monografiei, care relatează perioada anilor 1598-1599, a apărut în 1907, dar manuscrisul celei de-a doua părţi a dispărut fără urmă. A solicitat un post de profesor universitar la Bucureşti, dar cum i s-a oferit doar un post similar la Universitatea din Iaşi, l-a refuzat şi s-a retras în localitatea natală, unde, după ce a făcut şi studii teologice pe care le-a absolvit la Arad, a devenit preot în locul tatălui său.
            </p>
                
            <p class="paragraf">
                <span class="alineat">Participant</span> la adunarea de la Alba Iulia, Ion Sârbu s-a implicat şi în politică, luând parte la evenimente majore cu care a fost contemporan. Susţinut de <i>Partidul Naţional Român</i> care adoptase tactica activistă, a fost candidat al cercului electoral Caransebeş la alegerile din anul 1906 pentru parlamentul de la Pesta, fiind însă înfrânt la o diferenţă mică de voturi de primarul Caransebeşului, care avea sprijinului maghiar. A susţinut cu fermitate, pe toate căile, interesele naţionale ale românilor şi a militat pentru unirea fără condiţii a Banatului cu România, folosindu-se de o impresionantă informaţie documentară. La adunarea de la Alba Iulia a reprezentat satele din Valea Almăjului, locuite de descendenţi ai regimentelor grănicereşti.
            </p>
                
            <p class="paragraf">
                <span class="alineat">După</span> votarea unirii, Dr. Ion Sârbu a activat în continuare, alături de alţi bănăţeni, pe lângă <i>Consiliul Dirigent de la Sibiu</i>, care avea sarcina de a administra provinciile unite cu Regatul României. Aici a prezidat, la 1 ianuarie 1919, o adunare a bănăţenilor care a votat o moţiune şi un memoriu în problema Banatului, care a fost predat a doua zi generalului francez Henri Berthelot, pentru a fi prezentat conferinţei de pace de la Paris. Ion Sârbu a activat şi în cadrul <i>„Ligii bănăţene”</i>, care se constituise în scopul afirmării drepturilor bănăţenilor. S-a înapoiat în Banat după introducerea administraţiei româneşti iar în ziua de 3 august 1919 a fost prezent în Piaţa Unirii din Timişoara la primirea festivă a trupelor române conduse de colonelul Virgil Economu, după ce, cu câteva zile înainte, Aurel Cosma fusese numit primul prefect român al noului judeţ Timiş-Torontal. La adunarea populară a celor peste 30.000 de bănăţeni care a avut loc la Timişoara câteva zile mai târziu, în 10 august, pentru a susţine cele hotărâte la Alba Iulia în privinţa Banatului, Ion Sârbu a participat, în calitate de orator, remarcându-se printr-o pledoarie strălucită în favoarea Unirii care fusese proclamată la Alba Iulia şi a drepturilor românilor.
            </p>
					
            <p class="paragraf">
                <span class="alineat">Ulterior</span>, a condus delegaţia desemnată de <i>„Liga bănăţeană”</i>, care urma să susţină la conferinţa de pace de la Paris reprezentanţii României în dezbaterea problemei Banatului. A prezentat numeroase documente pentru a susţine cauza naţională a românilor, iar la întoarcere, pe drumul dintre Timişoara şi Lugoj, a fost ţinta unui atac care urmărea suprimarea sa. A reuşit să scape nevătămat, dar atentatorii au reuşit să-i fure geamantanul în care avea toate documentele, traducerea românească a tezei de doctorat şi ultima parte a lucrării despre Mihai Viteazul, care nu s-au mai găsit niciodată. Revenit de la Paris, a candidat ca independent în circumscripţia din Valea Almăjului, fiind ales deputat în primul parlament al României Mari, unde a continuat să-şi susţină ideile. Cariera sa parlamentară a fost însă scurtă, căci a refuzat să adere la vreun partid politic şi nu a mai avut suficientă susţinere în următoarea campanie electorală.
            </p>
                
            <p class="paragraf">
                <span class="alineat">Dr. Ion Sârbu</span> se stinge din viaţă în 15 mai 1922, la Rudăria, fiind înmormântat în curtea bisericii.
            </p>
        </div>
    </div>
</section>